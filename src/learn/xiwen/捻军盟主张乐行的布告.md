---
author: 张乐行
---

# 捻军盟主张乐行的布告

> date: 1855

奉天伐暴公议盟主张为剀切晓谕，以安黎庶事：

照得士农工商各守职业，疲癃残疾，亦惜性命。

自遭刘令勾结陆守，以刀锯而代扑责，用贿赂而判生死。酷以济贪，视民如仇。竭万姓之脂膏，充两家之溪壑。

本盟主痛痒相关，目击神伤，再四思维，情难袖手。是以大起义师，救我残黎，除奸诛暴，以减公忿。

此本盟主一片苦心，亦众亲友所共悉者也。但我兵所过，尔等自相惊恐，携资逃避，无赖之徒，乘间截夺，家无守户，又被焚烧，及至回归，两地皆空。是有救之名，而成害之实也。岂知本盟主每次出兵，必传集各旗主，谆谆诫诰，禁止抢掠，严缉奸淫。贫民衣粮，不准扒运。到处出示，有犯必诛。又虑疏防致遭扰害，现派数百巡查，时刻严稽。凡我兄弟已经各遵约束，料无违犯。

为此合行出示晓谕，仰四城乡民，各安尔业。勿以用兵而辍诗书，勿谓拨乱而废农业。至商贾往来，水陆经过，各设查司，以通货物。倘有不法俦类及无赖兵丁，强买硬卖，许尔等立禀巡司，送交盟主，尽法惩治，决不宽贷。

本盟主志在安良，尔等幸毋疑贰也。

切切此谕。
