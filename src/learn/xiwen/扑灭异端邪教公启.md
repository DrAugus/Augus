---
---

# 扑灭异端邪教公启

> 同治元年 1862

江西阖省士民耆庶，为公立议约事。

照得外夷和议，原为通商牟利，我天朝皇帝念其奔走跋涉，曲允其请，以示怀柔远人之意。乃有奸民罗安当、方安之倡行邪教，煽惑愚民，甚至采生折割，奸淫妇女，锢蔽幼童，行踪诡秘，殊堪痛憾。本年二月，经阖省义民，齐心拆毁天主教堂，泄我公愤。正欲诛殛罗、方二贼，惜彼先期逃遁。近闻他赴京控诉，怂他国领事官来文，胆敢问我抚台大人，要赔还银七万两，并要城外育婴堂产业，盖还城里原堂。种种无赖，意图讹诈。目下军需紧急，我中国金银岂能填无厌之求？为此遍告同人，共伸义愤。倘该国教士，胆敢来江蛊惑，我等居民数十百万，振臂一呼，同声相应。锄头扁担，尽作利兵，白叟黄童，悉成劲旅。务将该邪教斩除净尽，不留馀孽，杀死一个，偿尔一命，杀死十个，偿尔十命。其有中国人投习彼教者，经各乡族长查出，不必禀官，公同处死，以为不敬祖宗甘心从逆者戒。谨此告白。