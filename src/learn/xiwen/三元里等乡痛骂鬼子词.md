# 三元里等乡痛骂鬼子词

三元里西村南岸九十余乡众衿耆等，为不共戴天，誓灭英夷事：向来英夷屡不安分，久犯天朝。昔攻沙角炮台，戕害官兵。我皇上深仁，不忍加诛，且示怀柔。乃尚不知感恩，犹复包藏祸心，深入重地，施放火箭，烧害民居，攻及城池，目无大宪。钦差大臣见城厢内外遭殃，议息兵安民，英夷理宜得些好意即休。岂料贪胜，不知输服，得寸进尺，容纵兵卒，扰乱村庄，抢我耕牛，伤我田禾，坏我祖坟，淫辱妇女，鬼神共怒，天地难容。我等所以奋不顾身，困义律于北门，斩伯麦于南岸。汝等逆党，试思此际若非我府尊为尔解围，各逆其能保首领下船乎?今闻尔出示当途，辱骂大宪无功，扬言于众，总要与伯麦伸冤，视我此地无人实甚。是以饱德之义士佥助兵粮，荷锄之农夫操戈御敌，纠壮勇数十万，何怕英逆之义律不可剪除?水战陆战兼能，岂怕夷船坚厚?特使鬼子无只身存留，鬼船无片帆回国。尔等不避，不日交战。为此特示。