---
author: 胡闳休 岳飞 岳珂
---

# 移河南郡县讨刘豫檄

> 胡闳休作 岳飞发布 岳珂整理收集 1136

契勘：刘豫窃居汴都，僭称伪号，旧蒙任使，累忝台臣，是宜图报国家，执节效死；乃敢背弃君父，无天而行。以祖宗涵养之恩，翻为仇怨；率华夏礼义之俗，甘事腥膻。紫色余分，拟乱正统，想其面目，何以临人？方且妄图襄汉之行，欲窥川蜀之路，专犯不韪，自速诛夷。我圣朝厄运已销，中兴在即，天时既顺，人意皆谐。所在皆贾勇之夫，思共快不平之忿。今王师已尽压淮泗，东过海沂，驲骑交驰，羽檄叠至。 故我得兼收南阳智谋之士，提大河忠孝之人，仗义以行，乘时而动。金洋之兵出其西，荆湖之师继其后。虽同心一德，足以吞彼圉之枭群；

然三令五申，岂忍残吾宋之赤子。尔应陷没州县官吏兵民等，无非本意，谅皆胁从，屈于贼威，归逃无路。我今奉辞伐罪，拯溺苏枯，惟务辑安，秋毫无犯。徜能开门纳款，肉袒迎降，或愿倒戈以前驱，或列壶浆而在道，自应悉仍旧贯，不改职业，尽除戎索，咸用汉条。如或执迷不悟，甘为叛人，嗾桀犬以吠尧，詈猎师而哭虎，谨当躬行天罚，迅扫凶顽，祸并宗亲，辱及父祖，挂今日之逆党，遣千载 之恶名。顺逆二途，早宜择处。兵戈既遥，虽悔何追，谨连黄榜在前，名令知悉。
