---
author: 爱新觉罗·多尔衮
---

# 大清国摄政王多尔衮南下告示

## 一

> date: 1645

大清国摄政王令旨：谕南朝官绅军民人等知道。

曩者，我国欲与尔明和好，永享太平，屡致书不答，以至四次深入，期尔朝悔悟，岂意坚执不从，不必论也。

且天下者，非一人之天下，有德者居之。军民者，非一人之军民，有德者主之。我今居此，为尔朝雪君父之仇，破釜沉舟，一贼不灭，誓不返撤。所过州县地方，有能削发投顺，开诚纳款，即与爵禄，世守富贵。如有抗拒不遵，大兵一到，玉石俱焚，尽行屠戮，有志之士，正于功名立业之秋，如有失信，将何以服天下乎？

义兵之来，为尔等复君父仇，非敌百姓也，今所诛者，惟闯贼。官来归者，复其官，民来归者，复其业。必不尔害。


## 二 

> 顺治二年五月日

大清国摄政叔父王令旨，晓谕河南、南京、浙江、江西、湖广等处文武官员军民人等知道：

尔南方诸臣，当明朝崇祯皇帝遭难，陵阙焚毁，国破家亡，不遗一兵、不发一矢、不见流贼一面，如虎藏穴：其罪一也。

及我兵进剿，流贼西奔，尔南方尚未知京师确信，又无遗诏擅立福王：其罪二也。

流贼为尔大仇，不思征讨，而诸将各自拥众，扰害良民，自生反侧，以启兵端：其罪三也。

惟此三罪，天下所共愤、王法所不赦。予是以恭承天命，爰整六师，问罪征讨。

凡各处文武官员，率先以城池地方投顺者，论功大小各升一级；梗命不服者，本身受戮，妻子为俘。

倘福王悔悟前非，自投军前，当释其前罪，与明朝诸王一体优待。其福王亲信诸臣，早知改过归诚，亦论功次大小。

檄到之处，民人毋得惊惶奔窜，农商照常安业，城市秋毫无犯，乡村安堵如故。但所用粮料草束，俱须预备运送军前。

兵部作速发牌，出令各处官员军民人等及早互相传说，毋得迟延，致稽军务。

特兹晓谕，咸使闻知。

## 三

钦命定国大将军豫王令旨，谕南京等处文武官员军民人等悉知：

余奉圣旨，统领大兵勘定祸乱，顺者招抚，逆者剿除。大兵到处，兵不血刃。官员赍捧敕印来降，不次优擢者有之、照旧供职者有之。民间秋毫无犯，产业安堵如故。

昨大兵至维扬城内，官员军民撄城固守；予痛惜民命，不忍加兵，先将祸福谆谆晓谕。迟延数日，官员终于抗命；然后攻城屠戮，妻子为俘。是岂余之本怀！盖不得已而行之。

嗣后大兵到处，官员军民抗拒不降，维扬可鉴！

夫人皆天地所生，逆命之徒欲死，则宜自尽，何得贻累生灵！

本朝承天之眷，遇战必胜、攻城必克，谅尔等闻之熟矣。虽然耀德必观兵，仁义招抚，天时人事，洞然可鉴。

今福王僭称尊号，沉缅酒色、信任佥壬，生民日瘁。文臣弄权，只知作恶纳贿；武臣要君，惟思假威跋扈。上下离心，生民涂炭极矣。

予念至此，感叹不已！故奉天伐罪，救民水火，合行晓谕。

