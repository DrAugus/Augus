---
author: false
pageInfo: false
toc: false
---

<div class="heti heti--vertical">

# 牧誓

時甲子昧爽，王朝至於商郊牧野，乃誓。王左杖黃鉞，右秉白旄以麾，曰：“逖矣西土之人。”王曰：“嗟！我友邦塚君，禦事、司徒、司馬、司空、亞、旅、師氏、千夫長、百夫長及庸、蜀、羌、髳、微、盧、彭、濮人。稱爾戈，比爾幹，立爾矛，予其誓。”

王曰：“古人有言曰：‘牝雞無晨。牝雞之晨，惟家之索。’今商王受，惟婦言是用。昏棄厥肆祀，弗答；昏棄厥遺王父母弟，不迪。乃惟四方之多罪逋逃，是崇是長，是信是使，是以為大夫卿士；俾暴虐於百姓，以姦宄於商邑。今予發，惟恭行天之罰。今日之事，不愆於六步、七步，乃止齊焉。夫子勗哉！不愆於四伐、五伐、六伐、七伐，乃止齊焉。勗哉夫子！尚桓桓，如虎、如貔、如熊、如羆，於商郊；弗迓克奔，以役西土。勗哉夫子！爾所弗勗，其於爾躬有戮！”

</div>
