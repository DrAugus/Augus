---
author: 孙中山
date: 1917-09-10
---

# 就陆海军大元帅职宣言

昔胡清失道，人心思汉，文与海内志士合谋征讨。武昌倡义，黄陂实为主帅。江南方定，共和初造，则南都武昌为中区。嗣以胡运告终，授之袁氏。文虽自退让，而推蔗非人，终于反噬。南方涂炭，元勋杀戮，国会解散，恣睢五稔，僭号称帝，实赖西南豪杰出师致讨，兵未渡江，元凶殂殒。黄陂以副贰之位，依法继任。然后知神器不可以力争，民意不可以横诬也。徒以除恶未尽，权奸当道，帘孽纵而不治，元勋抑而不用，怏怏之威，上陵元首，诈取之谋，南暨吴蜀，侵约法宣战媾和之权，辱国会神圣立法之地。既被罢黜，嗾贼兴戎，以学解散国会之祸；小醜乘之，应机复辟，民国根本，扫地无馀。犹幸共和大义浃于人心，举国同声誓歼元恶。张绍会丁槐等，实受黄陂密令，倡义讨逆，师期漏洩，为凶人所掩，乘间攘窃，饰功取威。既覆孱胡，亦以是黜黄陂之命，数遣狙击，逼迫卧寝，纠合无赖，劫夺印玺，以自成伪政府。譬尔朱荣高欢辈，互为首尾，盗取国柄，其罪均也。

文于是时，身在海隅，兵符不属，会海军总长程璧光奉命南来，共商大计。既遣兵轮赴秦皇岛奉迎黄陂，亦不能致。犹谓人心思顺，必有投袂而起者，遷延旬月，寂然无闻。是用崎岖奔走，躬赴广州。所赖海军守正，南纪扶义，知民权之不可泯没，元首之不可弃遗，奸凶篡窃之不可无对抗，国际交涉之不可无代表也。于是申请国会，集于斯地，间关开议，以文为海陆军大元帅，责以勘定内乱，恢复约法；奉迎元首之事。文忝为首建之人，谬膺澄清之责，敢谓神州之广，无有豪杰先我而起也哉！徒以身为与共和生死相系，黄陂为同建国之人，于义犹一体也。生命伤而手足折，何痛如之！

艰难之际，不敢以谦让自洁，即于6年（1917年）9月10日就职。

冀二三君子同德协力，共赴大义。

文虽衰老，犹当搴裳濡足，为士卒先，与天下共击废总统者！