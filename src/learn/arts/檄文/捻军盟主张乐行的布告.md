---
author: 张乐行
pageInfo: false
toc: false
---

<div class="heti heti--vertical">

# 捻軍盟主張樂行的佈告

張樂行 1855

奉天伐暴公議盟主張為剴切曉諭，以安黎庶事：

照得士農工商各守職業，疲癃殘疾，亦惜性命。

自遭劉令勾結陸守，以刀鋸而代撲責，用賄賂而判生死。酷以濟貪，視民如仇。竭萬姓之脂膏，充兩家之溪壑。

本盟主痛癢相關，目擊神傷，再四思維，情難袖手。是以大起義師，救我殘黎，除奸誅暴，以減公忿。

此本盟主一片苦心，亦眾親友所共悉者也。但我兵所過，爾等自相驚恐，攜資逃避，無賴之徒，乘間截奪，家無守戶，又被焚燒，及至回歸，兩地皆空。是有救之名，而成害之實也。豈知本盟主每次出兵，必傳集各旗主，諄諄誡誥，禁止搶掠，嚴緝姦淫。貧民衣糧，不准扒運。到處出示，有犯必誅。又慮疏防致遭擾害，現派數百巡查，時刻嚴稽。凡我兄弟已經各遵約束，料無違犯。

為此合行出示曉諭，仰四城鄉民，各安爾業。勿以用兵而輟詩書，勿謂撥亂而廢農業。至商賈往來，水陸經過，各設查司，以通貨物。倘有不法儔類及無賴兵丁，強買硬賣，許爾等立禀巡司，送交盟主，盡法懲治，決不寬貸。

本盟主志在安良，爾等幸毋疑貳也。

切切此諭。

</div>
